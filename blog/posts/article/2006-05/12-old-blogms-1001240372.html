
<am-article time="2006-05-12 09:03:00 +0800" tags="[BlogMS]" slug="2006/05/12/old-blogms-1001240372">
    <h1 slot="title">捕蛇者说</h1>
    <div slot="content"><style>img,embed,iframe{max-width:100%}code{max-width:100%;overflow-x:auto}</style><p>BlogMS original blog key: 1001240372, blog id: airoff
History stat: 浏览/评论：358/3  ,  日期：2006年5月12日 09:03</p>

<p>永州之野产异蛇，黑质而白章，触草木尽死，以啮人，无御之者。然得而腊之以为饵，可以已大风、挛踠、瘘、疠，去死肌，杀三虫。其始，太医以王命聚之，岁赋其二，募有能捕之者，当其租入，永之人争奔走焉。
<!--more--></p>

<p>有蒋氏者，专其利三世矣，问之，则曰：“吾祖死于是，吾父死于是，今吾嗣为之十二年，几死者数矣。”言之貌若甚戚者。</p>

<p>余悲之，且曰：“若毒之乎，余将告于莅事者，更若役，复若赋，则何如？”</p>

<p>蒋氏大戚，汪然出涕曰：“君将哀而生之乎？则吾斯役之不幸，未若复吾赋不幸之甚也，向吾不为斯役，则久已病矣。自吾氏三世居是乡，积于今，六十岁矣。而乡邻之生日蹙，殚其地之出，竭其庐之入，号呼而转徙，饥渴而顿踣，触风雨，犯寒暑，呼嘘毒疠，往往而死者相籍也。曩与吾祖居者，今其室十无一焉；与吾父居者，今其室十无二三焉；与吾居十二年者，今其室十无五四焉。非死则徙尔。而吾以捕蛇独存。</p>

<p>悍吏之来吾乡，叫嚣乎东西，隳突乎南北，哗然而骇者，虽鸡犬不得宁焉。吾恂恂而起，视其缶，而吾蛇尚存，则弛然而卧。谨食之，时而献焉，退而甘食其土之有，以尽吾齿。盖一岁之犯死者二焉，岂若吾乡邻之旦旦有是哉？今虽死乎此，比吾乡邻之死则已后矣，又安敢毒耶？”</p>

<p>余闻而愈悲。孔子曰：“苛政猛于虎也。”吾尝疑乎是，今以蒋氏观之，犹信。呜呼！孰知赋敛之毒有甚是蛇者乎？故为之说，以俟夫观人风者得焉。</p>
</div>
     <a slot="next" href="/blog/2006/05/17/old-blogms-1001254253">这些中国第一，我们不要！（转）</a>
     <a slot="prev" href="/blog/2006/04/28/old-blogms-1001206154">深圳市民邹涛关于发起“不买房行动”致全体市民的公开信（转）</a>
</am-article>
